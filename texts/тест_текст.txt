— А. Так у нього є беззаперечне право. Він воїн світла, тому має право попрощатися з рідними, де б вони не були. Беззаперечне право, - категорично додав чорт і замовк. На його думку, розмова була вичерпаною.
Солдат і старенька попрощалися, він розвернувся і пішов геть. Вона стояла, дивлячись йому вслід, і гірко плакала чистими сльозами, які, падаючи на прокляту землю, миттєво перетворювалися на діаманти.

Український воїн повертався назад магічною золотавою стежиною й теж плакав, але його сльози належали лише йому, і жодна гірка краплина не впала на прокляту землю.

— Дуже цікаво. У нас, схоже, відбувається скорочення терміну! - сам у себе пробурмотів чорт, щось клацаючи на планшеті з подивом. Ванько зачаровано спостерігав за чоловіком, поки той не пройшов крізь яскравий портал.

— Яке саме скорочення? - автоматично запитав Ванько, зиркнувши на помічника.

— Суттєве, - тільки й відповів нечистий і почав стрімко розчинятися в повітрі, поспішаючи у своїх справах.

— Чорт забирай. Комусь щастить, а мені доводиться тут просиджувати ще сто років, - тяжко зітхнув Ванько. Чорт перестав танути в повітрі й знову матеріалізувався перед ним, широко посміхаючись.

— Ні-ні, що ви, ви тут не на сто років, - повеселішав помічник.

— А на скільки ж? - з надією запитав Ванько. Вперше за весь цей час у нього з'явилася надія.

— У цьому поселенні лише на сто років, - відповів чорт.

— А далі? - надія Ванька почала цьогодні, наче сніг навесні.

Нечистий склав планшет у внутрішню кишеню й дістав з іншої папірець, який одразу розгорнувся наче доріжка й простягнувся аж до будинку зрадника Женька навпроти.

— Ви перебуватимете саме тут, у цьому поселенні, сто років. А потім у вас інша програма, - мовив нечистий.

— Як "інша"? -  вигукнув Ванько, округливши очі.

— О, і не лише одна. У нас для вас заплановано безліч цікавих місць і процесів. Буде й тисячоліття горіння в котлі - в окропі, маслі, кислоті, інших цікавих речовинах. Тисячі років поступового здирання шкіри. Тисячі років безперервних різноманітних смертей - від утоплення, вогню, тисяч порізів, укусів мільйонів комах, роздирання тигром нутрощів. Вас будуть поїдати зсередини й ззовні, мучитимуть жахи та кошмари, яких ви й уявити собі не можете. І моє найулюбленіше - тисячоліття катувань людської цивілізації: від розтягування на дибі, видирання нігтів і зубів до насильства, ґвалтування, побиття палицями й усіх чудових форм, які ви та ваші побратими використовуєте зараз у вашій СВО. Тисячі, мій добрий друже, тисячі видів цікавих і безкінечних пригод на вас чекають у наступну вічність.

— Вічність? - Ванько вже зі страхом дивився на чорта, але тепер роззявив рота в смертельному жаху.

— Звісно. Вічність у муках - ось наш девіз, - з гордістю проказав нечистий і почав танути в повітрі, згортаючи список. - Бажаю щиро насолодитися перебуванням у пеклі.

— Вічність, - промовив Ванько і повільно осів на землю. 

Нога боліла, з рани постійно сочився гній, що смердів гірше за навколишнє середовище. З ями попереду вирувала пекельна вирва, обсмалюючи брови й волосся, в багнюці ліворуч тріснув величезний гнійний прищ, щедро облив Ванька гноєм.

— Вічність, - повторив він і заплакав сухими, безвільними сльозами. - За що ж мені це?